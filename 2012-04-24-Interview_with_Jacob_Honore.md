# Indieudgiver satser på Apple i et forsøg på at få erfaring

*Lille dansk spiludvikler udgiver mobilspil i et forsøg på at få erfaring. Overskud kommer i anden række.*

**AF: [JULIAN MØLLER](mailto:jumo@itu.dk)**

Harry the Fairy er et spil, udgivet på Apples App Store, udviklet af danske Zaxis Games. Direktøren for firmaet aflagde for nylig redaktionen et besøg, til en snak blandt andet om de økonomiske aspekter der har gjort sig gældende under udviklingen af spillet.

Spillet er produceret med økonomisk støtte fra en offentlig pulje. En mindre del af finansieringen ved at Zaxis udførte normalt arbejde for andre firmaer undervejs. Spillet har endnu ikke givet overskud, men det er heller ikke ambitionen: *Selvfølgelig vil vi gerne tjene en milliard kroner på det, men vores økonomiske målsætning har bare været at få det til at løbe rundt*, sagde Jacob Honore, Zaxis direktør.

Men økonomisk success har heller aldrig været det primære mål for Zaxis med Harry the Fairy:

> Vi ville gerne gøre os en masse erfaringer. Dels med udgivere, dels med det *team* vi har dels med den teknologi (vi bruger, *-red.*), som stadigvæk er relativt ny for os. Vi ville skabe noget erfaring, til forhåbentlig at få en større økonomisk forretning ud af vores kommende titler.

Samtidig har det også været en læringsmulighed for Zaxis at beskæftige sig med udgivere samt processerne på Apples App Store, som er den eneste platform spillet pt. er udgivet på. *I virkeligheden ville vi rigtig gerne have været ude på alle platforme samtidig for at få en sneboldseffekt*, sagde Jacob Honore. Zaxis valgte dog, i et forsøg på at få Apple til at *feature* spillet på forsiden af App Store, at undlade at udgive spillet til andre platforme i en periode. *Historisk set*, sagde Jacob, *så er sandsynligheden for at man bliver featured højere hvis man eksklusivt er på App Store.* Forsøget bar dog ikke frugt, og Harry the Fairy fik ikke smutvejen ind i det forjættede land fyldt med succes og høje salgstal.

Siden udgivelsen er Harry the Fairy dalet en del på ranglisterne, efter at spillet toppede lige uden for top 10 i visse markeder kort efter udgivelsen. Zaxis er dog også kommet videre, og er for tiden i gang med at udvikle et nyt spil til mobiltelefoner. Deres [blog](http://zaxisgames.blogspot.com/) indeholder mere information.